
Kuldninaga mees
Kogumikust "Eesti muinasjutud"
Vanal ajal elanud kuskil maal üks ema oma tütrega. Sellele tütrele kuulutanud üks tark lapsepõlves, et tema endale ühe kuldninaga mehe saab. Tütar sirgunud suureks ja ei ole ka ühelegi kosja tulnud noormehele kätt andnud. Oodanud aga targa poolt tõotatud kuldninaga meest. Aasta läinud, teine tulnud, ema veerenud mullarüppe, aga oodatav ei ole ilmunud.
Seal sõitis ühel õhtul, peale ema surma, üks mees musta täkuga ukse ette. Ja vaata imet, sel mehel oligi kuldnina. See mees nõudnud neiu kätt, mis see ka lubanud. Peigmees ütles omal kiire olevat ja palus pruuti kohe kaasa tulla, lubas pulmad oma kodus pidada ja pruudi venna oma juure pulma kutsuda. Pruut tõrkus küll esiti vastu, pakkis aga siis kallimad asjad kokku ja sõit algas nii, et põõsas kuulis, teine nägi, kolmas küsis, kus sa lähed.
Olid mitmed penikoormad ära sõidetud, seal tuli üks suur kiriku moodi maja vastu. Peigmees pidas hobuse kinni, andis ohjad pruudi kätte ja ütles omal tarvis sinna maja sisse minna. Hulga aja pärast tuli ta sealt välja ja sõit algas endist viisi.
Olid jälle mitmed penikoormad ära sõidetud, seal tuli jälle üks kõrge kivimaja vastu ja peigmees ütles jälle omal tarvis sinna sisse minna. Pruudi süda lõi kartlikuks. Ja nii otsustas ta, kui peigmees oli majja läinud, salaja vaatama minna, mis temal seal tegemist on. Läbi võtmeaugu uurides nägi ta, et tema peigmees istus seal majas ühe altari moodi kõrgema koha peal, küünlad põlesid ees, ja ise sõi üht koeraraibet. Hirmu ja jälestust täis, pööras tüdruk oma hobuse juure tagasi. Natukese aja pärast tuli ka peigmees järele, istus peale ja sõit algas endist viisi.
Kolmat korda tuli jälle üks kõrge maja vastu ja ka sinna ütles peigmees enesele sisseminekut olevat. Ta hüppas saanist ja ruttas majja, kuhu ukse taha ka pruut luurama läks. Seal nägi ta, et ta peigmees jälle ühe kõrge koha peal istus ja nüüd üht surnud inimest sõi. Kui noaga löödi talle südamesse: kes küll tema peigmees olla võib? Ta läks hobuse juure ja mõtles sellega põgeneda, aga et tee tundmata oli, ei julgenud ta seda tööd ette võtta. Hulga aja pärast tuli peigmees välja ja nüüd läks sõit tulise kiirusega edasi.
Viimaks jõudsid nad ühe suure vanamoodi poollagunenud lossi ette. Hulk teenreid oli õues ootamas, kes hobuse talli viisid. Peigmees aga talutas pruudi lossi sisse. Arutuma aja käimise järele, mil ta mitte ühte teenrit ei näinud, jõudsid nad ühte kambrisse.
"Siin võid sa nüüd elada," ütleb talle peigmees, "varsti tahan pulmad teha ja selleks ajaks ka sinu venna siia tuua."
Ütles ja läks ära ja jättis pruudi üksi. Järgmisel ööl näitas pruudile ennast tema surnud ema vaim ja ütles: "Vaat, tütar! Nüüd oled sa saanud, mis sa tahtsid, sest tea, et kuldninaga mees ei ole muud keegi kui vanapagan ise ja sinu praegune eluase on põrgu eeskoda."
Küsimise peale, kust ema siia saanud, vastas ta, et tema elupaik mitte siin ei ole, vaid ühes teises kohas, aga hella ema silm valvab igal pool oma tütre üle. Tütar küsis kohkunult, et kas ta ka pääseda siit saab. Ema, vastas, et praegu küll ühtegi lootust selle peale ei ole.
Päeval tuli teda ta mees vaatama, oli igapidi viisakas ja lahke, aga vabandas ka ühtlasi, et pulmi niipea mitte võimalik suurte talituste pärast teha ei ole, ta peab mõni aeg ootama.
Üks tema endistest kosilastest, kelle süda niipea ei jahtunud, oli kuulda saanud, et üks kuldninaga mees tema armastatud pruudi ära oli viinud. Ta läks targa juure nõu küsima.. Tark seletas talle, et see vanapagan ise olnud ja tema pruudi põrgu tassinud. Nüüd palus noormees, et temale nõu annaks, kuidas ta oma armastatud pruuti päästa võiks.
Tark vastas: "Võta üks kera ja mine sellega kolm neljapäeva ööd ühtejärge kõige lähema risttee peale, keera seal kera kolm kord vastu päeva ümber, küll sa siis näed, mis sul teha tuleb. Aga hoia, et sa kartma ei löö, muidu oled sa kadunud."
Mees lubas targa käsku täita ja tõttas kodu. Esimesel ja teisel neljapäeval ei juhtunud midagi iseäralikku. Kolmandal neljapäeval tõusis kange torm ja kiskus tal kera käest ära. Mees läks ja püüdis selle kinni. Siis tuli üks tuline ratas ja kiskus tal uuesti kera käest ära. Ka selle korra sai ta teda veel kätte. Varsti peale selle ilmus üks suur mees sinna, see küsis: "Mis sa hulgud siin sügavas metsas?"
Noormees vastas: "Olen vaene inimene, otsin tööd ja teenistust, eksisin aga kogemata siia metsa ära ja ei leia enam teed."
Suur mees ütles: "Mina olen ka sulaseotsija, ehk on sul lusti minu teenistusse tulla. Minu töötegemine ei ole mitte ränk, liiati veel talve ajal, ja kui sinu palganõudmine ka seda ei ole, siis võime varsti kaubad kokku lüüa."
Kosilane kostis: "Eks palgaga ole aega, kui töö nähtud, siis võime ju jälle rääkida."
Suur mees ütles: "Kui lugu nii, siis lähme minu kodu ja vaatame, kuidas kaubad kokku sünnivad."
Nad sammusid edasi ja jõudsid hulga aja pärast selle vanamoodi lossi ette. Siin näitas vanapoiss temale ta tulevase töö ette ja peale selle ka tema elukambri ja ütles: "Tänase päeva võid sa puhata ja homme tahan sulle tööd juhatada. Talve ei ole sul suurt teha, aga suvel pead selle eest koivad välja sirutama." Ütles ja läks oma teed.
Päev otsa vahtis uus sulane, kas ta kuskil oma kallimat näe, aga ei silmanud teda kuskil. Öösi ärkas ta suure kolina peale unest üles ja ruttas akna juure vaatama, mis seal on, aga ei näinud midagi. Natukese aja pärast selle avanes tema kambris üks uks, mida ta siiamaale märganud ei olnud. Ja tema kadunud armsam astuski sisse, teretas ja küsis, kuidas tema siia oli saanud. Mees jutustas ära, miks ta tulnud oli, ja et tal kohe kindel nõu teda päästa on, kui see ka tema elu maksaks.
Tüdruk vastas: "Kui sinu nõu kindel on, siis oota seni kui teise täiskuu reedeni, siis läheb ta niisama välja kui täna, katsume siis põgeneda."
Mees ootas ja tegi hoolega tööd seni kui teise täiskuu reedeni. Öösel oli jälle suur mürin ja kolin ja kui see vaikis, astus tüdruk jälle ta kambri. Käes oli tal üks vits ja mehe kätte andis ta ühe puulaastu, ühe liivatera ja ühe klaasiga natuke vett ja ütles: "Kui ma sind käsin midagi maha visata, siis tee seda, aga nüüd ruttu, sest aeg on lühike."
Oli juba tükk teed käidud, seal ütles naisterahvas: "Vitsake liigub, meid aetakse taga, viska ruttu liivatera maha."
Noormees tegi nõnda, kohe sündis nende selja taha suur mägi, aga nemad ise ruttasid tuulekiirusel edasi. Vanapoiss jõudis mäe taha, jooksis esimese hooga vastu mäge, prõntsatas tagasi ja hüüdis oma pojale : "Poega, sõua, poega, jõua, mine too kodust labidad ära!"
Peagi olid kaks labidat seal ja nad kaevasid mäge mis pea auras.
Põgenejad olid jälle hulga teed ära käinud, kui tüdruk hüüdis: "Vitsake liigub, meid aetakse taga, viska laast maha!"
Noormees tegi nõnda, kohe tekkis nende selja taha suur, kõrge ja paks mets. Vanapoiss jõudis metsa taha, pühkis higi otsa eest ja hüüdis: "Poega, sõua, poega, jõua, mine too kodust kirved ära!"
Natukese aja pärast oli poeg ka kirvestega tagasi ja nad raiusid, et laastud lendasid. Peagi oli mets maas ja nüüd kihutasid nad tuulekiirusel edasi.
Noormees ja tüdruk olid juba üsna kodu lähedale jõudnud, kui vanapagan jälle kannul oli. Seal hüüdis tüdruk: "Viska veetilk maha!"
Noormees tegi nõnda ja kohe sündis nende vahele suur ääretu meri. Vanapoiss jõudis mere taha ja hüüdis: "Poega, sõua, poega, jõua, mine too kottu vanamoor ära, küll see joob selle mere ära!"
Varsti oli ka vanamoor seal, kes ka kohe hullupööra vett imema hakkas. Juba oli meri peaaegu tühi, seal partsatas vanamoor lõhki ja vesi jooksis tagasi merre. Vanapoiss jäi vee taha vahtima ja ei saanud põgenejaid kätte.
Need läksid aga kodu ja elasid kui meest-naist kaua ja õnnelikult.
